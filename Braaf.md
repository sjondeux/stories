### Braaf

Het was koopzondag, dus het was druk in de winkelstraat. De meute bewoog zich traag voort, bepakt met tassen vol gekochte spullen. Kobus rende als een dolle tussen de mensen door. Heerlijk vond hij dit, zo hard rennen als hij kon. Jammergenoeg probeerde zijn bazin hem uit alle macht tegen te werken, dit vertraagde zijn stappen aanzienlijk. "Kobus! Stop!", riep de vrouw wanhopig. Kobus trok zich hier weinig van aan. Integendeel, hij spande zich juist extra in om lekker hard te jakkeren. Achter zich voelde hij dat zijn baasje haar evenwicht verloor. Hij hoorde haar met een klap tegen de vlakte kwakken. Kobus grijnsde en stopte hijgend met rennen. Hij was uitgeput. Langzaam draaide hij zich om en keek onschuldig om zich heen, terwijl omstanders zijn baasje overeind hielpen. Een wat oudere man in een lange groene jas gaf haar de taststok terug die ze tijdens haar valpartij had laten vallen.

"Gaat het mevrouw?", vroeg de man bezorgd.
De vrouw voelde verschrikt over haar lichaam. "Ik geloof van wel", zei ze. De schrik zat er duidelijk goed in.
"Woont u ver hier vandaan?", vroeg de man hierop.
"Nee, helemaal niet, ik denk dat het nog twee minuten lopen is", zei de vrouw, terwijl ze hem met haar melkwitte ogen aanloensde.
"Is die hond wel te vertrouwen?" Hij wees veelbetekenend naar Kobus.
"Je kunt wel wijzen", dacht Kobus, "maar dat ziet ze toch niet."
Desondanks wist de vrouw natuurlijk dondersgoed over welke hond hij het had.
Bijna verontschuldigend antwoordde zijn baasje: "Ik heb hem nog niet zo lang. Hopelijk gaat het binnenkort wat beter"

Maar het zou niet beter gaan. Daar zorgde Kobus wel voor. Hij had namelijk flink de smaak van zijn vrijheid te pakken. Hij was hier geplaatst, nadat hij zijn training had volbracht in het trainigs centrum. Wist hij veel dat hij de hele dag oefeningen had lopen doen. In het begin wilde hij niet echt meewerken, hij wilde liever een beetje de hele dag liggen. Maar toen hij op een dag besloot mee te werken om maar van dat gezeur af te zijn, bleek dat hij in ruil daarvoor een traktatie kreeg. Dat beviel hem wel. Ze lieten hem allerlei domme opdrachten doen, zoals stoppen bij een stoeprand als hij een straat overstak. In ruil hiervoor kreeg hij een brokje of een stukje worst. Dat sloeg hij natuurlijk niet af. En als hij geen eten kreeg, dan kriebelden ze hem lekker achter zijn oren. Binnen korte tijd was hij de beste blindengeleidehond van zijn lichting, en de dikste. Toen zijn training ten einde kwam, werd hij bij Bea Kuipman in huis geplaatst. Een alleenstaande blinde vrouw van middelbare leeftijd, die maar wat blij was dat ze eindelijk in aanmerking kwam voor haar eigen hulphond. Op zich een leuk mens, maar erg gierig als het om lekkernijen ging. Gelukkig wist hij zijn zak met brokken te staan, waar hij meerdere malen per dag een lekkere bek vol van wist verorberen. Voor Kobus was er geen reden om behulpzaam te zijn, dus deed hij lekker waar hij zelf zin in had. Het duurde dan ook niet lang voordat Bea het trainingscentrum belde om aan te geven dat Kobus niet beviel.

De bel ging. Kobus twijfelde even of hij woest blaffend naar de voordeur moest stormen, puur om Bea op stang te jagen, maar besloot toen om te blijven liggen in zijn mand. Hij lag z√≥ lekker. De woonkamer was sober ingericht. Aan weerskanten van de kamer stonden een tafel en een bank, zoveel mogelijk uit het looppad gezet. Zijn bazin liep met haar hand vooruit tastend naar de deur toe. Ze deed deze open. "Hallo, ik ben Ellen van de geleidehondenschool", hoorde Kobus, "bent u mevrouw Kuipman?" De deur ging verder open en een wat gezette mevrouw waggelde de woonkamer binnen en schudde stevig de hand van Bea. 

"Zo! U mist dus een beetje een klik met uw nieuwe hond?", zei Ellen, terwijl ze naar een formulier zocht in de stapel papier in haar hand. Ze leek gevonden te hebben wat ze zocht. "Kobus heet ie?"
"Dat klopt", antwoordde Bea, "hij helpt niet, hij slaapt en eet alleen maar, en op straat is het helemaal een drama."
Ellen keek wantrouwig naar Bea. "Kobus was een van de betere honden van zijn klas, het lijkt me sterk dat hij opeens zijn hele training vergeten is. Ik zal wat oefeningen met hem doen om te kijken hoe hij zich gedraagt."

"Naast!", riep de vrouw. Kobus had heel goed door wat hier aan de hand was. Hij begreep ook dat als hij zijn luizenleventje hier wilde doorzetten, dat hij dan moest laten zien dat hij Bea goed zou kunnen helpen. Dus stond hij op uit zijn mand en ging naast Ellen staan, zoals hij geleerd had op school: Met een poot op de schoen en zijn lichaam tegen haar been aan, om aan te geven waar hij was. "Goed zo!", riep Ellen met een hoog piepstemmetje.

"Zoek bank!", was het volgende commando. Kobus liep netjes naar de bank toe en legde zijn hoofd op het zitvlak. Zijn compliment was ditmaal een langgerekte "Jaaaaa!", in hetzelfde merkwaardige piepstemmetje. "Kom op zeg, ik ben toch geen debiel?", dacht Kobus. Schijnheilig keek hij in het rond, een beetje pochend ook; zo gemakkelijk vond hij deze testjes.

"Tot nu toe zie ik geen rare dingen", zei Ellen.
"Nu niet nee, maar in mijn eentje voel ik me helemaal niet veilig met hem. Soms heb ik zelfs het idee dat hij expres dingen doet om mij te bezeren", klaagde Bea.
"Kom mevrouw, dat is natuurlijk onzin, het is een enorme lieverd, en daarbij een enorm goede assistentiehond. Misschien is het een idee om samen een oefening te doen?"
Bea knikte twijfelachtig, "Goed dan", zei ze. 

Ellen deed Kobus zijn tuigje aan en gaf de geleidebeugel aan Bea. Ze greep deze krampachtig vast. "Loop maar rustig een paar stappen naar voren, richting de tafel", zei Ellen. Kobus voelde hoe Bea richting de tafel begon te lopen en hij volgde gedwee. Een meter voor de tafel blokkeerde Kobus netjes de weg om aan te geven dat er een obstakel stond, zodat zijn baasje zich niet zou bezeren. 

"Braaf!", kirde Ellen overdreven. 
"Dat ging toch prima?"
"Zeker", zei Bea, "Maar wat als u straks wegbent? Dan werkt hij heus niet zo goed meer mee."
"Dat lijkt me sterk, onze honden worden prima opgeleid.", zei Ellen kortaf. Het was duidelijk dat ze het gezeur van zijn bazin een beetje zat begon te worden.

De hele verdere middag werd Kobus aan allerhande testen onderworpen. Hij vond de oefeningen simpel en slaagde natuurlijk met vlag en wimpel. De conclusie was dan ook dat er niets mis was met Kobus en zijn gedrag. Kobus had deze ronde gewonnen en hij zou vanacht lekker in zijn eigen mand slapen.

Voor het avondeten werd Kobus altijd even uitgelaten. Het begon al een beetje te schemeren. Hij leidde Bea door de donker wordende straten van de woonwijk, stevig trekkend aan de geleidebeugel. Hij wist waar het uitlaatveldje was en hij vond dat Bea weer eens aan het treuzelen was. In de buurt van het veldje zag Kobus zijn kans schoon. Trefzeker trok hij zijn baasje een halve meter naar rechts. Hij wist dat ze niet anders kon dan hem volgen, het was natuurlijk de bedoeling dat hij aanwezige hindernissen aangaf. Vlak voordat hij onder de ladder, die tegen de muur was neergezet, doorliep gaf hij een ferme rug aan de beugel. Bea liep vol met haar gezicht tegen de ladder aan. Kermend viel ze achterover. Kobus voelde de spanning aan zijn tuigje verslappen en ging er als een haas vandoor. "Lekker weer een stukje rennen!", dacht hij triomfantelijk. In zijn enthousiasme had hij echter het met hoge snelheid naderende witte bestelbusje niet gezien toen hij de straat overstak. Toen hij de gierende banden hoorde was het al te laat.