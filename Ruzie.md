### Ruzie

Luuk keek onder zijn zware oogleden door voor zich uit. De straatverlichting scheen door de gordijnen, waardoor hij nog net de stoel met kleding naast zijn bed kon onderscheiden. Hij voelde zich net een beetje wegzakken in een beginnende slaap, toen hij zijn vrouw iets hoorde mompelen.

'Wat zeg je schat?', zuchtte hij vermoeid. Luuk kon zichzelf wel voor zijn kop slaan dat hij meteen antwoord had gegeven. Eigenlijk was het veel handiger geweest als hij had gedaan alsof hij al sliep. De afgelopen drie dagen had hij vijfendertig uur gewerkt en hij was doodop. Hij wilde slapen.
'Jij mag morgen de restjes van het avondeten wel eten na je werk, dan haal ik morgen wel wat anders,' zei Lisa zachtjes.
'Echt?', dacht Luuk, 'dit is waarover we het nu gaan hebben?' Hij bleef met zijn rug naar haar toe liggen. 'Doe niet zo gek, ik eet morgen waarschijnlijk weer op kantoor, dan is het zonde als we het overmorgen weg moeten gooien. Er was behoorlijk wat over.'
'Nogal ja, de volgende keer zal ik iets minder maken. Maar ik vond één avond wel genoeg, morgen haal ik wel een patatje, dan kan jij de kliekjes lekker opeten,' hield Lisa halsstarrig vol.
Luuk kreunde en masseerde geëergerd zijn slapen. 'Wat een onbelangrijk gesprek!', gonsde het in zijn hoofd. 'Ik zei toch al dat ik op kantoor eet,' snauwde hij. Hij had daar direct spijt van.
Lisa veerde op. 'Nou zeg! Vond je het eten niet lekker ofzo?' Ze deed haar leeslampje aan.
Hij hield zijn ogen dicht. Wanhopig probeerde hij elk beetje slaperigheid vast te houden. Tevergeefs, het licht van haar nachtlamp scheen als een zoeklicht door zijn oogleden heen en daarbij voelde hij de blik van zijn echtgenote in zijn rug prikken. Uiteindelijk draaide hij zich om.
'Als ik heel eerlijk ben,' begon hij, 'je hebt wel eens lekkerder gekookt'. Lisa's ogen werden groot.
'Oh! Wat gemeen om dat te zeggen,' zei ze kwaad. Luuk rolde met zijn ogen.
'Je vraagt er toch zelf naar?'. Dit ging helemaal de verkeerde kant op, twee minuten geleden was hij verdomme bijna in dromenland. Maarja, net niet.
'En de rest van de maaltijden die ik maak? Vind je die ook niet lekker?', kwetterde Lisa verder.
'Sommige dingen die je maakt zijn best lekker,' hoorde hij zichzelf antwoorden. Voor de tweede keer die avond kon hij zichzelf wel voor zijn hoofd slaan. 'Die woorden heb je gelukkig zorgvuldig uitgekozen,' dacht hij cynisch.

Boos gooide Lisa een kussentje zijn kant op. Het was zo'n kussentje waar vrouwen er om een of andere reden veel van wilden hebben. 'Dat staat zo gezellig op bed', had ze geantwoord toen hij er een keer naar gevraagd had. Er kwam er nog een zijn kant op. Nu wist hij in ieder geval één ding waar ze goed voor waren.

Kalmerend legde hij zijn hand op haar arm. 'Dat kwam er verkeerd uit,' zei hij zachtjes, 'je lasagne vind ik bijvoorbeeld heerlijk.' Haar kwade blik verzachtte wat. Hij voelde wel aan dat ze nog steeds boos was. Met haar armen over elkaar gevouwen bleef ze hem aankijken. Gelukkig doorbrak ze zelf de stilte: 'Ik vond het zelf anders ook niet lekker!'
Verbijsterd keek Luuk zijn vrouw aan.
'Allejezus, waar hebben we dan in vredesnaam ruzie over? Donder die zooi morgen gewoon de prullenbak in, en dan gaan we morgen na ons werk samen friet halen.'
'Ik dacht dat je morgen op kantoor at?', zei Lisa nors. Luuk grinnikte. 'Dat was toen ik nog dacht dat ik die bocht van jou naar binnen moest schuiven'. Hij gaf Lisa een kus op haar voorhoofd. 'Ik ga slapen schat, ik ben bekaf'. Lui draaide hij zich om. Lisa deed haar leeslampje uit.
Onder de dekens , zodat Lisa het niet zou zien, balde Luuk zijn hand triomfantelijk in een overwinningsvuist. Dat had hij nog eens netjes en snel opgelost. Zorgeloos maakte hij zich klaar om in slaap te vallen. Het duurde nog geen vijf minuten voordat hij vertrokken was.

Hij had dan ook niet door dat Lisa nog uren door bleef piekeren, terwijl de woorden 'zooi' en 'bocht' door haar hoofd spookten.