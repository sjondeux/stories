### Spijt

Een ongezond ogende man zat op een ongemakkelijke stoel en keek zenuwachtig om zich heen. Verder was de verhoorkamer leeg, afgezien van een tafeltje en een andere stoel. Er hing een enkele lamp die de tafel verlichtte. De deur ging open en een gezette man stapte door de deur naar binnen.

'Goedemorgen meneer Wiener. Mijn naam is Mulder,' zei de man, 'ik wil u een paar vragen stellen'. Nonchalant schoof hij een stoel een stukje naar achteren en ging ontspannen zitten.
'Waarover?'
'Uw kinderen.'
'Mijn kinderen?'
'Knibbel knabbel knuistje', zegt u dat iets?
De ondervraagde keek hem verbaasd aan. 'Nee, moet dat?', antwoordde hij.
'Wanneer heeft u uw kinderen voor het laatst gezien?'
'Gisteren nog', zei meneer Wiener zachtjes.
Mulder boog zich over de tafel. 'Weet u dat zeker?'
'Ja, ze waren gewoon thuis.', antwoordde de man met trillende stem.
'Dat is vreemd', zei Mulder gespeeld verbaasd, 'uw vrouw zegt namelijk iets heel anders.'
'Mijn vrouw?'
'Mulder keek zijn verdachte uitdagend aan. 'Jep', zei hij kortaf. Dus, nogmaals, wanneer heeft u uw kinderen voor het laatst gezien?' Het bleef een lange tijd stil.
'Zes weken geleden.' Er glinsterden tranen in de bloeddoorlopen ogen van de ondervraagde.
'Wat gebeurde er zes weken geleden?'
'Toen...', Wiener slikte een brok in zijn keel weg, 'heb ik mijn kinderen in het bos achtergelaten.'
'Dat weten we, we hebben ze gevonden.'
De man bloeide op. Hij kreeg zowaar weer wat kleur in zijn grauwe gezicht. 'Hans en Grietje? Jullie hebben ze gevonden? Zijn ze gezond? Waar zijn ze?' Uitzinnig keek naar de deur, alsof ze daar op elk moment doorheen zouden komen en hem om de hals zouden vliegen.
Mulder bleef zwijgend toekijken. Dit was niet de reactie die hij had verwacht. Meneer Wiener voelde blijkbaar de spanning; hij bedaarde wat en keek de rechercheur zorgelijk aan.
'Uit uw reactie maak ik op dat u dit misschien niet wilt horen, maar we hebben in het bos het stoffelijk overschot van uw kinderen gevonden.' 

Dit werd de ziekelijke man blijkbaar teveel. Hij vouwde zijn handen voor zijn gezicht en begon hartverscheurend te huilen. Geduldig wachtte Mulder tot de gebroken vader een beetje gekalmeerd was.

Voorzichtig begon hij: 'U snapt waarom ik moet vragen waarom u uw kinderen hebt achtergelaten?'
Meneer Wiener knikte. Hij schraapte zijn keel. 'We wonen erg afgelegen in het bos en soms is het heel lastig om aan eten te komen. De oogst uit onze moestuin was slecht en onvoldoende om onze hongerige buiken te vullen. Mijn vrouw wist me ervan te overtuigen dat ik de kinderen met wat brood moest achterlaten in het bos, zodat we niet allevier zouden verhongeren.'
'U stemde daarmee in?', vroeg Mulder verbaasd.
De man knikte beschaamd. 'Ik heb er zo'n spijt van. Sindsdien heb ik geen oog meer dicht gedaan. Zodra ik mijn ogen sluit zie ik mijn kinderen. Als het even stil is hoor ik ze lachen. Iedere keer als er geklopt word hoop ik dat het mijn Hans en Grietje zijn.' Wiener keek hem bedroefd aan. 'Wat is er met ze gebeurd?'
Ongemakkelijk schraapte Mulder zijn keel. 'Dat weten we niet precies, het onderzoek is nog in volle gang. We hebben de lichamen van uw kinderen gevonden in een hut. Het lijkt erop dat uw zoon is gekookt en opgegeten.'
'Oh mijn god! Oh mijn god!', kermde meneer Wiener. 'Wie doet nu zoiets?'
'We hebben geen sporen van de dader gevonden, anders dan een frase die honderden keren in het hout van de hut was gekrast: "Knibbel knabbel knuistje"'