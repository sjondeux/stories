#Schuilen

Jeroen stond met een enorme stapel pizza's in zijn hand voor het adres waar hij het moest bezorgen. Hij was extra diep in zijn jas gedoken. Vlak voordat hij voor deze laatste bezorging weg moest was het gaan miezeren. Ondertussen regende het pijpenstelen en hij was doorweekt. Jeroen had vandaag alleen nog maar een boterham met ei gegeten, dus na een dag werken had hij behoorlijk honger. Hij zocht een bel, maar op de plaats waar waarschijnlijk ooit een bel gehangen had, hing enkel nog het ophangplaatje. "Fix je bel eens", dacht Jeroen chagerijnig. Van binnen het huis hoorde hij een aantal mannenstemmen luidkeels schreeuwen en lachen. Waarschijnlijk probeerden ze boven de muziek uit te praten die ook behoorlijk hard aanstond. Jeroen klopte op het raam. Hij had handschoenen aan, dus veel geluid maakte dat niet. Aan het gebler binnen had hij de aandacht niet weten te trekken. Nijdig bonsde hij op het raam. Dit had resultaat, degene die binnen aan het woord was stopte midden in een zin met praten. De muziek knalde nog door, maar ze hadden in ieder geval door dat hij hier buiten stond te verkleumen. Het licht in de gang ging aan en daarna ging de voordeur open.

"Goedenavond!", begroette een man in een joggingbroek en een vaal t-shirt hem jolig. 
"Goedenavond", groette jeroen terug, "U had pizza besteld?"
"Dat klopt, we hebben honger", zei de man in de deuropening grijnzend.
"Het zijn er ook aardig wat", antwoordde Jeroen terwijl hij onhandig de dozen uit de warmhoudtas probeerde te halen. Het wilde niet meteen lukken en die stomme handschoenen maakten het niet bepaald makkelijker. Hij vergat die altijd uit te trekken voordat hij moest aanbellen. Waarschijnlijk vond de klant het wat lang duren, want deze stelde voor dat Jeroen alles binnen uit kwam pakken. Dat vond Jeroen een prima voorstel. Even schuilen voor de regen en opwarmen sloeg hij niet af. 

De deur werd uitnodigend opengehouden, dus hij liep de gang in en door naar de huiskamer. De gang lag vol met schoenen die ogenschijnlijk gewoon uitgeschopt waren. Binnen was het donker. De enige bronnen van licht waren een beamer, die psychedelsiche patronen op de muur projecteerde op de maat van de muziek, en een aantal laptopschermen. Het rook er vooral naar rook, maar daaronder hing een lucht die hem deed denken aan de was uit zijn sporttas. Een zestal ongewassen ogende mannen in pyjama's zaten onderuit gezakt op wat banken en stoelen en staarden hem nieuwsgierig aan. De muziek werd een klein beetje zachter gezet. "Wat is het hier warm!", dacht Jeroen. Onder zijn dikke winterjas begon hij meteen te zweten. Hij zette zijn tas op tafel en deed meteen zijn handschoenen uit en zijn jas open. Dat was beter. Nu zijn ogen een beetje aan het donker gewend waren, zag hij dat er ondanks het kabaal eentje zat te slapen op de bank. Niemand zei iets. Hier werd hij zenuwachtig van, wat een rare figuren. Hoe langer hij rondkeek, des te meer dingen vielen hem op. Overal lagen lege chipszakken, op de grond stond een zwarte emmer water met daarin iets wat leek op een brood. Ook stond er midden in de kamer  een hometrainer. "Wat doet die hometrainer daar? En wat zit er in vredesnaam in die emmer?", vroeg hij zich af. Hoe langer de stilte duurde, hoe ongemakkelijker hij zich begon te voelen. Buiten in de regen staan begon steeds aanlokkelijker te klinken. Hij haalde snel de pizza's uit de tas en wilde deze op tafel zetten. De stapel dozen werd echter al uit zijn handen gegrist door de man die de de deur open had gedaan. De bovenste doos werd meteen opengemaakt en doorgegeven. Opeens kwam er wat leven in de brouwerij. "Ik had hete kip!", werd er vanaf de bank gegild. Degene die zat te slapen was blijkbaar opeens klaar wakker. Iedereen begon door elkaar te roepen. De mensen die hun eten al hadden begonnen dit gulzig naar binnen te schuiven. "Nou, ik ga er maar vandoor", zei Jeroen, "U had al betaald via internet toch?". Geen antwoord. Iedereen leek hem totaal vergeten te zijn. Langzaam liep hij naar de deur. Hij stak nog bij wijze van groet zijn hand op, hetgeen niemand zag, en deed de deur achter zich dicht.