### Verboden Kennis

Ik schrijf deze brief met enorme inspanning. Ten eerste doe ik dit met mijn linkerhand, mijn rechter- kan heb ik op moeten geven. Daarbij probeer ik met alle macht mijn hoofd erbij te houden. Ik tracht de pijn te negeren. Met iedere seconde die verstrijkt voel ik het laatste beetje helderheid wat mij nog rest verder wegsijpelen, maar mensen moeten gewaarschuwd worden. Ik hoop dat mensen die dit lezen voorzichtiger zijn en meer acht zullen slaan op mijn waarschuwingen. Met heel mijn hart wens ik dat ik hetzelfde had gedaan.

Het begon allemaal vanochtend. Ik was net in mijn bibliotheek de krant aan het lezen met mijn dagelijkse kop koffie, toen de deurbel ging. Ik haaste me door het huis naar de voordeur. In het portiek stond een man in een grijze lange jas. In zijn linkerhand had hij een zwaar ogende metalen koffer.

'Goedemorgen,' zei ik, 'waar kan ik u mee helpen?'

De man stak zijn vrije hand uit. 'Dijkstra, schikt het als ik even binnen kom? Het gaat over uw vader.'

Verbouwereerd stapte ik aan de kant; ik had al meer dan dertig jaar niets van mijn vader vernomen.

Ik ging de man die zich had voorgesteld als Dijkstra voor naar de woonkamer. In de woonkamer gebaarde ik naar een van de donkere leren banken die om de salontafel gepositioneerd waren. Dijkstra nam plaats en deponeerde de koffer op de tafel. Weer viel het me op hoe log het ding was. De koffer was helemaal glad, afgezien van de enorme sloten die erop zaten. Het leek alsof er in de sloten woorden gekerft waren, maar ik kon ze niet lezen.

Dijkstra doorbrak de stilte. 'Allereerst wil ik u condoleren met het verlies van uw vader.' Ik slikte even. 'Is mijn vader overleden?', vroeg ik geschokt. Het verbaasde me dat het alsnog als zo'n klap kwam, terwijl ik de man bijna de helft van van mijn leven niet gezien heb.

'Ik begrijp uit uw reactie dat dit nieuws voor u is.' Dit feit leek hem erg ongemakkelijk te maken.

'Bent u een bekende van mijn vader?', vroeg ik.

Hij ontweek de vraag en kwam snel ter zake. Hij wees naar de koffer. 'Ik heb uw vader beloofd om dit bij u af te leveren.' Hij haalde een envelop uit zijn binnenzak. 'Dit hoort er bij,' zei hij, terwijl hij de envelop aan mij overhandigde.

Ik pakte mijn briefopener uit de la van de salontafel en ik maakte de envelop open en las de brief. Ik kan me de precieze bewoording niet herinneren, maar het was zoals ik mijn vader herinnerde: kort maar krachtig. De strekking was als volgt:

*“Beste zoon,*

*Ik geef deze koffer aan jou in bewaring. Ik heb hem een hele tijd als last gedragen. Nu is het jouw beurt. Maak hem onder geen beding open, het bedwingt een onmetelijk kwaad.*

*Groeten,*

*Je vader”*

Ik was altijd slecht in luisteren naar mijn vader. En deze keer was niet anders. Ik was nieuwsgierig. Nieuwsgierig en boos. Ik was boos dat dit de laatste woorden waren die ik van hem zou vernemen. In een nietszeggend en kort briefje, waarin hij mij met een probleem opzadelde. Als ik voor iets zorg moest gaan dragen, dan wilde ik in ieder geval weten wat het was. Het was duidelijk dat Dijkstra niet langer wilde blijven dan nodig en hij had zich dan ook al gauw geëxcuseerd en was vertrokken. Ik vond dat niet erg. Uit het tuinhuis had ik al snel een tang gehaald om het slot open te knippen. Wellicht dat de inhoud mij iets meer informatie kon verschaffen over zijn plotselinge vertrek dan zijn stomme afscheidsvodje. Ik knipte het slot open, hetgeen me verbazingwekkend gemakkelijk ging.

In de koffer zat een boek. Op het eerste gezicht niets bijzonders, behalve dat het er enorm oud uit zag. Het was gebonden in een roodkleurig leer. Ik streek er met mijn wijsvinger overheen. Mijn vingers tintelden en het leek even alsof het hele huis gonsde. Het leek plots ook donkerder in huis. 'Vast een wolk die voor de zon is geschoven,' maakte ik mezelf wijs. Ik slikte. Ik merkte op dat alle haren op mijn armen rechtop waren gaan staan. Ongemakkelijk twijfelde ik of ik het boek open moest slaan. De woorden “onmetelijk kwaad” spookten nog door mijn hoofd, maar mijn nieuwsgierigheid won uiteindelijk. Ik pakte het boek op en langzaam sloeg ik het open. De letters op de pagina's waren in een schrift wat mij onbekend voorkwam. Om een of andere reden konden mijn ogen zich er niet op focussen. De letters dansten over de pagina. Opeens merkte ik dat ik het kon lezen. Of beter gezegd, het boek projecteerde zijn kennis in mijn herinneringen. Het was teveel. Ik herinnerde mij alles: De geboorte van ons universum, de eerste goden, de ondergang van vergeten beschavingen en de levenscyclus van iedere ster. Verboden kennis van krankzinnige magiërs in de krochten van ons heelal, schrijvers van dit vervloekte boek.

In een helder moment wilde ik het boek weggooien, maar het was vergroeid met mijn hand. Al mijn instincten stonden op scherp en ik twijfelde geen seconde. Ik griste een zwaard van de muur die daar altijd voor de sier had gehangen. Ik legde mijn hand met het boek op tafel en kapte het met een ferme zwaai van mijn arm af.

Ik probeer zo lang mogelijk mijn gedachten coherent te houden, maar dat ik uiteindelijk volslagen krankzinnig zal eindigen is duidelijk. Ik merk dat het helpt om de gebeurtenissen op te schrijven. De rechtlijnigheid van het verhaal houdt de waanzin op een afstand, maar ze is gretig en loert om de hoek. Nu het af is, vrees ik het ergste.