### Fluisteren

Nick keek tevreden rond in zijn nieuwe appartement. Het was nog een beetje rommelig, maar het was lang zo erg niet meer als die ochtend. Her en der stonden nog wat verhuisdozen, maar zijn ouders en zijn zus hadden hem die dag enthousiast geholpen met de verhuizing. Vooral zijn zus had in een mum van tijd zijn boeken en dvd's in zijn boekenkasten in de huiskamer weten te proppen. De drie 'Billys' waren net genoeg om zijn verzameling te huisvesten. Hij was echt blij geweest met de hulp en aanwezigheid van zijn familie, maar stiekem was hij ook een beetje opgelucht toen ze opperden dat het tijd was om naar huis te gaan. Voor het eerst was hij alleen in zijn nog vreemde woning. Hij kon bijna niet geloven dat hij het zo goedkoop had kunnen krijgen. "Er is toch niemand overleden ofzo?", had zijn vader zelfs nog gegrapt. 

Hij snoof om de geur van deze nieuwe omgeving goed in zich op te nemen. Het rook eigenlijk vooral naar verhuisdozen en de koffie die de hele dag werd gezet, maar ergens kon hij ook zijn houten vloer ruiken. Of romantiseerde hij dit moment zo erg dat hij het wilde ruiken? Hij haalde zijn schouders op. Echt of niet, het beviel hem wel. Nick besloot om nog de paar dozen, die bij de openhaard stonden, uit te pakken en daarna een biertje te klappen op zijn eveneens nieuwe bank.

Voldaan zat hij onderuit gezakt op zijn nieuwe bank. Lui lag een van zijn voeten op de zwarte salontafel. Wat was het eigenlijk stil zo in zijn eentje. Hij had net zijn bestek en pannen opgeruimd. Dit maakte heel wat kabaal, dus toen viel het niet zo op, maar nu was het lurken aan zijn bierblikje het enige geluid wat de stilte doorbrak. Zijn tv en hi-fi set had hij nog niet aangesloten, die stonden nog met de kabels bijeengebonden op zijn tv-meubel. Even twijfelde hij of dat aansluiten nu ging gebeuren, maar hij vond daarna dat het maar tot morgen moest wachten. Hij was bekaf, tijd om naar bed te gaan.

Stom genoeg kon hij de slaap niet vatten. Toen hij nog op zijn bank zat was hij ervan overtuigd dat hij binnen een paar minuten vertrokken zou zijn. Maar helaas, hier lag hij, klaarwakker, luisterend naar de stilte. Het was die stilte. In zijn oude huis had hij aan een drukke straat gezeten, waar zelfs 's nachts toch zeker elke paar minuten een auto reed, of in het weekend wat vervelend luidruchtige jongeren.

Terwijl hij zo lag te wachten tot hij in slaap zou vallen, hoorde hij het. Het klonk als fluisteren. Het geluid hield aan en leek zelfs aan te zwellen. Nick deed zijn nachtlampje aan. Dat slapen kon hij voorlopig toch vergeten, dus kon hij net zo goed even op onderzoek uit wat dat voor geluid was. Op de overloop was het volume hoger dan in zijn slaapkamer. Hij wilde het eigenlijk niet toegeven, maar het feit dat het leek alsof er een heleboel mensen hard aan het fluisteren waren in zijn huis gaf hem een onbehaaglijk gevoel. Gelukkig hadden ze vanmiddag alle lampen al opgehangen. Hij deed het licht in het halletje aan. Dat stelde hem lichtelijk gerust. Hij liep door naar de huiskamer. Hier klonk het geluid het hardst. Met behulp van het licht uit de overloop vond hij ook hier het lichtknopje. Zodra hij het licht aandeed zwol het geluid aan tot een oorverdovend volume. Angstig rende hij terug naar zijn slaapkamer en sprong onder de dekens. Hier bleef hij liggen met zijn vingers in zijn oren om maar niets meer te hoeven horen. Hij kneep zijn ogen zo hard dicht dat zijn ogen er pijn van deden. Het duurde zeker nog een uur voordat de slaap eindelijk kwam.

De volgende dag stond de zon al hoog aan de hemel toen Nick wakker werd. De zon scheen door het raam vol in zijn gezicht. Zo in het daglicht leken de gebeurtenissen van de vorige avond eigenlijk nogal triviaal. Hoe had hij zich zo op de kast kunnen laten jagen door wat huisgeluiden. Natuurlijk is het vreemd, zo'n eerste avond in je nieuwe huis slapen. Dat betekent niet dat je als een bange kleuter onder je dekentje moet duiken als je iets onbekends hoort. "Man, man, wat heb jij je  laten kennen. Je bent verdomme bijna dertig", dacht Nick grijnzend, terwijl hij zich aankleedde. Moedig liep hij zijn woonkamer in. "Hallo! Hallo?", riep hij spottend. Lachend klopte hij op de schoorsteen van zijn openhaard.

Het lachen verging hem toen hij iets hoorde bewegen in zijn schoorsteen. Hij deed een paar stappen achteruit. Uit zijn openhaard kwamen twee zwarte poten. Opvallend snel kwam de rest van het lichaam erachteraan. Nick zijn adem stokte. "Dit kan niet", dacht Nick, "Ik droom nog." Het ding wat zojuist zijn woonkamer in was gekropen richtte zich op. Zo leek het net een bleke lange man. Een man met zes ledematen. Het krijtwitte gezicht van het wezen was bijna menselijk. Met zijn gitzwarte ogen keek het Nick aan. "Hallo", zei het met met een hese stem. Daarna maakte het een gorgelend geluid wat op lachen leek. Zijn mondvol vlijmscherpe tandjes kwam hierbij bloot te liggen. Nick kokhalste. Verlamd van angst staarde hij naar de nachtmerrieachtige verschijning. Plots vond hij de controle over zijn lichaam terug. Hij rende naar de deur van zijn overloop. De 'man' sprong vooruit en kroop vliegensvlug op zes poten achter hem aan. Het greep Nick bij zijn enkels en trok hem onderuit. Nick schreeuwde en trapte, maar het was tevergeefs. Het wezen was veel te sterk. Als een spin begon het Nick in web te wikkelen in een plakkerige substantie. Het was zo strak dat hij dacht dat zijn botten zouden knappen. Hij hoorde het ding in zijn nek hijgen. Een scherpe pijn schoot door zijn schouder. Hij voelde hoe tientallen tanden zijn huid perforeerden en in zijn vlees sneden. Een verlammende warmte gleed door zijn lichaam, voordat hij het bewustzijn verloor.

Met een schok werd hij wakker. Zijn lichaam voelde slap en koortsachtig aan, alsof hij een enorme kater had. Hij kon zich niet verroeren. De ruimte waarin hij zich bevond was warm en vochtig. Gedempt hoorde hij mensen praten. De stemmen kwamen niet uit dezelfde ruimte, maar leken vanaf de andere kant van de muur te komen. Achter zijn rug voelde hij buizen langs de muur lopen. In het schemerdonker kon hij net wat andere silhouetten onderscheiden. "Nog meer slachtoffers? Waar was hij?", schoot het door zijn hoofd. De stemmen leken dichterbij te komen. Nicks hart begon sneller te bonzen. Hij herkende deze stemmen! Het waren de stemmen van zijn ouders. Ze waren zo dichtbij dat hij vlarden van het gesprek op kon vangen.

"Hij lijkt hier niet te zijn."
"... al twee dagen zijn telefoon niet ..."
"... verdwijnt toch niet ...?" 
"... spoorloos verdwenen zijn?"

Nick wilde gillen en schreeuwen, maar hij zat te strak ingebonden en hij was te zwak. Hij kon alleen nog fluisteren.