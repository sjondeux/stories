### De Weduwe

Ik zit in mijn woonkamer, op een lage houten kruk. Alle lampen in de kamer staan aan. Tegen de muur van mijn wat kleine woonkamer staat wel een bank, maar deze zit te comfortabel. Zelfs in deze ongemakkelijke houding voel ik mijn zware oogleden steeds verder dichtvallen. Met vereende krachten sper ik mijn ogen weer wijd open. Ik ben te bang om in slaap te vallen, om mijn ogen te sluiten. Eigenlijk durf ik amper te knipperen.

Ik had nooit problemen gehad met slapen. Tot voor kort genoot ik een prima nachtrust met vaak levendige dromen. Ik kon me hier vlak voor het naar bed gaan zelfs op verheugen. Dit veranderde een paar dagen geleden, toen ik haar in een van mijn dromen tegenkwam.

In deze droom bevond ik me aan de oever van een beek midden in een bos. Ik herkende deze plek; het was in het bos waar ik als kind af en toe speelde. Toen ik klein was vooral met mijn ouders erbij, maar toen ik wat ouder werd kwam ik hier dikwijls in mijn eentje.

Een gevoel van nostalgie bekroop mij, ik had hier in mijn jeugd menig verzengende zomermiddag doorgebracht. Net als vroeger stond ik met blote voeten en opgerolde broekspijpen tot aan mijn enkels in de verkoelende beek. Ik bewonderde hoe het rode diffuse licht van de ondergaande zon, speelde met het kabbelende water. Een enkel groen blaadje werd als een vreemdsoortig bootje meegevoerd door de stroming. Ik keek het blaadje na, totdat het uit het zicht was verdwenen. Op de achtergrond liet een vogeltje zich af en toe zachtjes horen. 

Plotseling voelde ik mij een beetje bekeken. Zoekend keek ik om me heen om te kijken of ik iemand zag. Het viel me opeens op hoe snel de zon onder was gegaan en hoe donker het begon te worden. De rust en stilte die er heerste was ook veranderd. Deze stilte hing als een verstikkende deken om me heen. In het schemerduister ademde de omgeving een hele andere sfeer. Ik meende iemand te zien staan tussen de bomen, maar ik wist het niet zeker. Vertwijfeld zwaaide ik naar het silhouet in de verte. De figuur kwam in beweging. Ik wist niet waarom, maar opeens maakte een enorm angstgevoel zich van mij meester. Ik trachtte uit het water te stappen om weg te rennen, maar mijn voeten zakten weg in de bodem. Bang schrok ik wakker. Opgelucht constateerde ik dat ik veilig in mijn eigen warme bed lag.

De volgende dag liet de droom mij niet meer los, hetgeen ik vreemd vond, omdat het eigenlijk niet veel voorstelde. Toch ging er iets onheilspellend vanuit dat aan me bleef  knagen. Gelukkig was het zaterdag, want nadat ik wakker was geworden had ik de slaap niet meer kunnen vatten. Ik zou op mijn werk niet veel waard zijn geweest. Mijn oorspronkelijke plan was om dat weekend met een goed boek op de bank te kruipen en daar niet meer vanaf te komen, maar ik kon mijn gedachten er niet bij houden. Ze dwaalden voortdurend af naar de plek in het bos. Tegen het eind van de middag besloot ik dat ik het gepieker zat was, en dat ik naar de beek zou gaan om mezelf ervan te vergewissen dat er niets aan de hand was. Misschien had ik daarna nog iets aan mijn weekend. Ondanks dat het nog vroeg in het voorjaar was, leek het buiten prima weer voor een wandeling en ik verwachtte dat ik de plek nog wel zou kunnen vinden. 

Het was een half uur fietsen naar het bos. Ik had mijn fiets in de buurt van een wildrooster tegen een houten hek geparkeerd. Fietsen door het hoge gras en kreupelhout leek me namelijk een prima recept voor een lekke band, dus ging ik te voet verder. Het viel me vies tegen hoe weinig ik eigenlijk van de omgeving herkende. Ik was hier al bijna twintig jaar niet geweest en ik had het terugvinden van de plek uit mijn droom flink onderschat. Er was dan ook een heleboel veranderd; langs het zanderige looppad was er nogal agressief gesnoeid en gekapt. Gelukkig herinnerde ik me nog wel waar de beek zelf zich ongeveer bevond, dus ik besloot om van de reguliere paden af te wijken en de beek te zoeken om de oever te volgen. 

Na een tijdje lopen hoorde ik het stromen van water. Ik was content dat het eerste deel van mijn zoektocht betrekkelijk eenvoudig was gebleken. Vastberaden begon ik met de waterstroom mee te lopen. Naarmate ik dieper het bos in liep, merkte ik dat de voortgang steeds moeilijker werd. Het was duidelijk dat hier niet veel mensen kwamen, want de begroeiing werd steeds dichter. Ik haalde mezelf diverse keren open aan een weerbarstige braamstruik. De zon begon al onder te gaan. Blijkbaar was ik al langer onderweg dan ik dacht. Ik keek op mijn telefoon om te zien hoe laat het was. Half zeven al! De moed zonk me in de schoenen. 'Als het zodadelijk echt donker wordt dan vind ik de plek vandaag natuurlijk nooit meer,' dacht ik.

Op het moment dat ik op wilde geven en rechtsomkeer wilde maken, kwam de omgeving me opeens heel bekend voor. Ik had de bewuste plaats gevonden! Ik herkende deze bocht in de beek en de boomstronk waar ik vroeger veel op had gezeten. Zelfs de restanten van een dam van keien waaraan ik ooit eens was begonnen lagen er nog. Ik besloot om even rond te kijken en vervolgens weer naar huis te gaan. Het was al behoorlijk schemerig geworden. Ik vervloekte mezelf dat ik niet eerder op de dag was gegaan. Het was mijn doel geweest om mezelf gerust te stellen, maar dat lukte op het moment natuurlijk niet erg. Ik gebruikte mijn telefoon om rond te schijnen en was blij dat het LED-lampje van de flitser zoveel licht produceerde. De bomen wierpen grillige schaduwen om me heen. 

Het enige geluid wat ik hoorde was het geluid van stromend water. Geleidelijk begon het geluid aan te zwellen. Ik scheen richting de beek en verwachtte de bodem door het altijd nog heldere water te kunnen zien. In plaats daarvan zag ik nu een snel stromende zwarte brij. Op de achtergrond hoorde ik een donderend geluid. De donkere drek in de beek begon steeds harder te stromen en kwam nu kolkend voorbij zetten. Verbijsterd zette ik een paar stappen achteruit. Dit was maar goed ook, want luttele seconden later trad de beek stevig buiten zijn oevers. De rivier van het gitzwarte water raasde schuimend en bulderend langs me heen. Het geluid was oorverdovend. Ik kokhalste van de stank die de watermassa met zich meebracht. Het rook alsof alle rottende plantenresten en dierenkarkassen op de bodem van de beek omhoog waren gestuwd. Mijn adem stokte in mijn keel toen ik aan de overkant de figuur zag uit mijn dromen. Het was duidelijk een vrouw, maar iets klopte er niet aan de verschijning. Ik had geen enkele intentie om uit te vinden wat dat precies was. Ik draaide me om, klaar om het bos in te rennen. Ik scheen met mijn telefoon om het bospad te verlichten. 

Als het gebulder van het water ze niet had overstemd, had ik ze waarschijnlijk kunnen horen lopen. Overal om mij heen waggelden dikke spinnen, met achterlijven zo groot als een tennisbal, onhandig over elkaar heen. Het was een misselijkmakend schouwspel. Een van de schepsels probeerde loom langs mijn broekspijp omhoog te klimmen. Ik kon een koude rilling van weerzin niet kon onderdrukken en ik schudde het walgelijke dier van me af. 

Al mijn instincten schreeuwden dat ik hier weg moest wezen. Ik besloot het er gewoon op te wagen en over het tapijt van geleedpotigen te gaan rennen. Ik zette af en begon te rennen. Het was meteen raak. Onder mijn schoen voelde het alsof ik op een waterballon was gaan staan die kort daarna uit elkaar klapte. De zwerm reageerde direct. Achter me hoorde ik uit duizenden kelen een ziedend gekrijs. Het zwol aan tot een enorm kabaal. Het hele bos resoneerde van het immense geluid. In blinde paniek bleef ik rennen. Ik wist allang niet meer of ik een pad volgde. Takken zwiepten en striemden mijn gezicht, maar ik voelde het niet eens. In het pikkedonker door een bos rennen kon natuurlijk niet eeuwig goed blijven gaan. Het was uberhaupt al een wonder dat ik het zo lang had volgehouden. Mijn schoen raakte verstrengeld in een paar uitstekende boomwortels en ik kwam met een lelijke smak op de grond terecht.

Ik draaide me om. Onhandig probeerde ik tevergeefs met trillende handen mijn schoen los te krijgen. Achter me hoorde ik geritsel. Bevend van angst begon ik nu mijn veters los te knopen, hopend dat dit een makkelijkere opgave zou zijn. Plotseling voelde ik een hand op mijn schouders. Ik geloof dat ik gilde. Er werd iets in mijn mond gepropt. Het bewoog en krabbelde zich een weg naar binnen. Ik dacht dat het achterlijf niet door mijn strot zou passen, maar het tegendeel bleek waar. Het laatste wat ik me van die avond kan herinneren voordat ik mijn bewustzijn verloor, is dat ik naar adem snakkend moest voelen hoe iets gruwelijks zich door mijn luchtpijp naar binnen werkte.

Sedert die avond zie ik haar als ik mijn ogen sluit. Ik heb gemerkt dat ze steeds dichterbij komt als ik mijn ogen dicht heb. Slapen doe ik daarom niet meer. Gisteren heb ik uit pure vermoeidheid mijn ogen niet open kunnen houden. Sinds gisteren kan ik dan ook haar gezicht onderscheiden en ik weet zeker dat ze mij ook kan zien. Met haar acht gitzwarte ogen kijkt ze me nieuwsgierig aan. Ondertussen ben ik al vijf dagen wakker. Ik heb op internet gelezen dat het officiële record elf dagen is. Ik ben benieuwd hoe lang ík het vol kan houden.